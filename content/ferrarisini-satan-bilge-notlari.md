---
title: "Ferrarisini Satan Bilge"
date: "2026-02-01"
description: "Robin Sharma'nın Ferrarisini Satan Bilge kitabından aldığım yaşam felsefesi, hedef belirleme ve kendini geliştirme üzerine notlar."
category: "kitaplar"
tags: ["robin sharma", "kendini geliştirme", "hedef belirleme", "zaman yönetimi", "alışkanlıklar", "başarı"]
author: "Robin Sharma"
featured: false
---

## Zihin ve Düş Gücü

Zihin resimlerle işler. Resimler kendine bakışına etki eder ve kendine bakışın da hissediş, davranış ve başarma biçimini etkiler. Kendine bakışın sana başarılı bir avukat olmak için fazla genç veya değişiklik yapmak için fazla yaşlı olduğunu söylüyorsa bu amaçlarına asla ulaşamazsın. Kendine bakışın, amaçlarla, mükemmel sağlık ve mutlulukla dolu yaşamların yalnızca seninkinden farklı altyapıları olan insanlara özgü olduğunu söylüyorsa, bu kehanet sonunda senin gerçekliğin haline gelecektir. Ama zihninin perdesine ilham verici, canlı resimler yansıtırsan yaşamda mükemmel olmaya başlar.

Einstein düş gücü bilgiden daha önemlidir demiş. Her gün belirli bir süreyi birkaç dakika bile olsa, yaratıcı düşünce pratiği için ayırmalısın. Kendini olmak istediğin kişi gibi gör; bu ister büyük bir yargıç, ister güçlü bir baba, isterse toplumun önemli bir ferdi olsun.

## Kendini Geliştirme

Başka bir insandan üstün olmanın asil bir tarafı yoktur. Gerçek asalet, önceden olduğundan daha üstün biri haline gelmekte yatar. Bütün bunlarla varmak istediğim nokta, yaşamını iyileştirmek ve hak ettiğin biçimde yaşamak istiyorsan kendinle yarışmalısın.

Sanırım tam o anda o nemli temmuz gecesi, oturma odamda Julian'la yan yana otururken değiştim. Japonlar buna satori yani anlık uyanış diyorlardı ve bu, tam olarak benim yaşadığım şeydi.

## Hedef Belirleme ve Amaçlar

Amaçlarını ve hedeflerini bir kağıda yazıldığında, bilinçaltına bir dikkat işareti göndermiş ve bu düşüncelerin geri kalan 59.000 düşünceden daha çok önemli olduğunu belirtmiş olursun. Bunun üzerine zihnin güdümlü bir füze gibi amacını gerçekleştirmek için tüm fırsatları araştırmaya başlar. Bu gerçek anlamda bilimsel bir süreçtir. Fakat çoğumuz bunu fark etmeyiz.

### Beş Aşamalı Hedef Yöntemi

Sivana Bilgelerinin hedeflerine ulaşmak ve yaşamlarındaki amaçları gerçekleştirmek için beş aşamalı bir yöntem geliştirdiklerini söyledi. Bu basit, pratik bir yöntemdir ve işe yarıyordu:

**Birinci aşama:** Sonucu zihinde açık bir şekilde canlandırmak. Bu, kilo vermekse, Julian her sabah kalktıktan sonra kafamda kendimi ince, dinç, canlı ve sınırsız enerjiyle dolu bir kişi olarak canlandırmam gerektiğini söyledi.

**İkinci aşama:** Kendin üzerinde kısmen de olsa bir baskı oluşturmaktır. En iyi yöntem çevrendekilere bahsetmektir. Tanıdığın herkese kilo vereceğini veya roman yazacağını ya da hedefin neyse onu anlat. Hedefini insanlara anlattığın anda, üzerinde bunu başarmak için çaba göstermen yönünde bir baskı oluşacaktır, çünkü kimse başarısız görülmek istemez.

**Üçüncü aşama:** Basit; asla belirli bir süre koymadan hedef belirleme. Hedefine can vermek istiyorsan, onu gerçekleştirmek için kesin bir tarih belirlemelisin.

## Alışkanlık Geliştirme

### Yogi Raman'ın Sihirli 21 Kuralı

Son tarihi belirledikten ve amaçlarını bir deftere yazdıktan sonraki aşama, Yogi Raman'ın Sihirli 21 kuralını uygulamaktır. Onun dünyasındaki eğitimli kadınlar ve erkekler yeni bir davranışın bir alışkanlığa dönüşmesi için kişinin o eylemi birbirini izleyen 21 gün boyunca yapması gerektiğine inanırlar.

## Korku ve Cesaret

Bir bebek muhteşem, güneşli bir günü sıkıntı verici bir şey gibi algılayacak biçimde yetiştirilebilir. Bir çocuk, bir köpek yavrusunu kötü bir hayvan olarak görecek biçimde eğitebilir. Tüm bunlar koşullandırma meselesidir. Aynısı korku içinde geçerli. Korku şartlandırılmış bir tepkidir. Dikkatli olmazsan yaşamını, enerjini, yaratıcılığını ve ruhunu tüketen kötü bir alışkanlıktır. Korku çirkin yüzünü gösterdiğinde onu hemen uzaklaştır. Bunun en kolay yolu korktuğunu düşündüğün şeyi yapmaktır. Zihin kalenin içine sessizce sızan her korkuyu sistemli olarak ara ve yok et. Bu sana devasa bir güven, mutluluk ve zihinsel huzur verecek.

## Öğrenme ve Kitap Okuma

Bir insanın hayatı boyunca yaşadığı ve yaşayacağı tüm sorunlarla önceden karşılaşılmıştır diye ekledi Julian. Daha önemlisi cevapların ve çözümlerin tümü bu kitapların sayfalarında kayıtlıdır. Doğru kitapları oku. Senden öncekilerin şimdi karşılaşmakta olduğun güçlüklerle nasıl başa çıktıklarını öğren. Onların başarı stratejilerini uygula.

## Bilinçaltı Programlama

Uyumadan önceki on dakika ve uyandıktan sonraki on dakikalık sürenin bilinçaltın üzerinde büyük etkisi vardır. En ilham verici ve huzurlu düşünceler zihnine bu süreler içinde programlanır.

## Zaman Yönetimi

Başkalarının zamanını çalmasına izin verme. Zaman hırsızlarına karşı uyanık ol. Bunlar, her zaman tam da çocukları yatırıp sevdiğin koltuğa oturmuş, herkesin övdüğü bir gerilim romanına başlayacağın sırada arayan kişilerdir. Telaşlı bir günün ortasında biraz soluk alıp tam düşüncelerini toplayacak birkaç dakika bulduğun anda ofisine damlama becerisine sahip olanlarda bu kişilerdir.

Her çaldığında telefonu açma. Telefon orada, senin rahatın için bulunuyor, başkalarınınki için değil. Şaşırtıcı biçimde, zamanının değerini bilen biri olduğunu gördüklerinde insanlar sana daha çok saygı gösterir. Zamanın kıymetli olduğunu anlayacak ve bunu takdir edeceklerdir.

## Üretkenlik

En üretken insanlar daha az üretken insanların hoşlanmadığı şeyleri yapma alışkanlığı geliştirenlerdir; bundan kendileri de hoşlanmasalar bile.

## Başkalarına Hizmet

Sana gül veren elde hep biraz güzel koku kalır. Anlamı açık; başkalarının yaşamlarını iyileştirmek için çalışırsan bu süreç içinde dolaylı olarak kendi yaşamını da iyileştirirsin. Her gün rastgele iyilik yapma alışkanlığı edinirsen yaşamın çok daha zengin ve anlamlı duruma gelir. Her gün birine kutsallık ve yücelik katmak istiyorsan bir şekilde başkalarına yardım et.
